

# 

# 

# INTRODUZIONE 

Immagina gli antichi alchimisti, figure avvolte nel mistero, che esploravano i segreti della natura nel tentativo di trasformare materiali semplici in oro e di scoprire i misteri dell’immortalità. Ma il loro vero obiettivo non era solo materiale; puntavano a una comprensione profonda dell’universo e di se stessi.

Oggi, quegli alchimisti non sono scomparsi. Si sono evoluti. Non cercano più l’oro, ma manipolano le leggi della natura per fermentare alimenti e creare prodotti straordinari, capaci di emozionare e di arricchire chi li assaggia. Sono gli alchimisti moderni delle fermentazioni: i Fermentisti.

Un esempio pratico? Pensiamo a un panettiere artigiano che riscopre i lieviti naturali di grani antichi, coltivati senza compromessi, per creare pani che raccontano storie di territori, tradizioni e innovazione.

Questa figura, a metà tra scienziato e artista, rappresenta il perfetto equilibrio tra teoria e pratica. Se la scienza ci offre una comprensione dettagliata delle leggi naturali, è la pratica che dona anima e vita al prodotto finale. Gli antichi alchimisti conoscevano la natura perché applicavano le loro scoperte; allo stesso modo, i Fermentisti moderni uniscono sapere e fare, scienza e artigianato.

Full Bread Alchemist nasce per colmare il divario tra teoria e pratica nella panificazione, offrendo una comprensione completa di ciò che accade nel magico mondo dei lievitati. Questo è il primo passo per diventare un vero Fermentista, per riscoprire il valore del tempo, della cura e della conoscenza che trasformano ingredienti semplici in autentici capolavori.

# 

# 

# 

# **La farina**

La farina è la colonna portante di ogni lievitato, ognuna ha caratteristiche uniche che si riflettono nel risultato finale del prodotto lievitato.  
Allora, come nasce una farina?

La farina, anzi le farine, nascono  dalla macinazione di cereali come, grano tenero, grano duro, riso, segale, orzo, sorgo, etc.  La maggior parte  delle tipologie di pane è prodotta principalmente con la farina di grano tenero anche se in alcune aree geografiche vengono tradizionalmente utilizzate anche  altre farine come  il grano duro, la segale o anche il mais. La panificazione che preveda l’utilizzo di farine diverse da quelle di grano tenero porta con sé un aumento delle variabili da gestire in quanto molte delle “regole” utilizzate per la composizione e la gestione dei panificati di grano tenero non si possono traslare ad altre farine. E qui una dichiarazione di intenti fondamentale per questo corso: qui parleremo solo di farina di grano tenero.

Processo di produzione  
1\. Mietitura: Il grano viene tagliato quando il chicco è maturo, solitamente a giugno.  
2\. Trebbiatura: I chicchi vengono separati dalla pianta.  
3\. Pulitura: I chicchi vengono puliti da impurità e residui.  
4\. Macinazione: I chicchi vengono macinati tra due macine per ottenere la farina.  
5\. Abburattamento: La farina viene setacciata per separare le diverse componenti (crusca, germe, endosperma).  
6\. Stoccaggio: La farina viene stoccata in silos appositi dove rimane per un periodo di tempo. Qui la farina si stabilizza  
7\. Confezionamento: La farina viene confezionata e resa pronta per l'uso.

Tipologie di farina  
Le principali tipologie di farina si distinguono per il grado di abburattamento:

\- Farina 00: Molto abburattata, con un abburattamento del 50%, bianchissima e priva di crusca.  
\- Farina 0: con un abburattamento del 72%.  
\- Farina integrale: con un abburattamento del 100%, contiene tutte le componenti del chicco di grano.  
\- Altre tipologie intermedie come la semintegrale di tipo 1 (80% abburattamento) e tipo 2 (85% abburattamento).

La farina viene quindi prodotta attraverso un processo di macinazione e abburattamento dei cereali,, che ne determina le diverse tipologie e caratteristiche. 

Iniziamo con il tipo di proteine presenti nella farina,che sono fondamentali per lo sviluppo della maglia glutinica. Il glutine è il telaio strutturale del prodotto lievitato. Le farine ad alto contenuto proteico, creano una rete glutinica più forte, ideale per il pane che richiede una struttura robusta per trattenere il gas prodotto dalla fermentazione.

D'altra parte, farine a basso contenuto proteico, producono una rete glutinica più debole. Questo è vantaggioso quando si desidera una consistenza più morbida e leggera, adatta per dolci, biscotti e torte.

La consistenza e la dimensione delle particelle di farina sono anch'esse rilevanti. Farine più fini,  possono produrre prodotti lievitati più morbidi grazie alla loro capacità di assorbire più facilmente l'acqua e formare una struttura più delicata.

Inoltre, la presenza di enzimi naturali nella farina influenza la fermentazione e la lievitazione. Alcune farine contengono più enzimi attivi, il che può accelerare il processo di lievitazione e influenzare il sapore finale del prodotto.

In sintesi, la scelta della farina è come la selezione del materiale giusto per costruire un edificio. 

## 

## Composizione delle farine

### **Proteine**

Le proteine costituiscono circa l'8-15% della farina. 

Il glutine è la componente principale di un impasto, permette di trattenere i gas che si formano durante la fermentazione. 

Ci sono due famiglie di proteine ,insolubili in acqua, che formano il glutine: una particolare prolamina, nota con il nome di gliadina ( presente anche in altri cereali) responsabile dei principali fenomeni di reazioni avverse nei soggetti allergici, e una particolare glutelina chiamata, glutenina.

Le gliadine danno estensibilità all'impasto, permettendogli di allungarsi senza rompersi, mentre le glutenine donano elasticità, il rapporto e la qualità tra queste due è determinante per le proprietà viscoelastiche dell’impasto.

Un’altra famiglia di proteine che gioca un ruolo fondamentale è quella degli enzimi, come le proteasi e le transglutaminasi, che aiutano a migliorare ulteriormente l'impasto. Le proteasi rompono i legami tra le proteine, rendendo l'impasto più morbido e facile da lavorare. Le transglutaminasi, invece, creano nuovi legami tra le proteine, rendendo l'impasto più forte ed elastico.

Grazie a queste proteine (strutturali)  e agli enzimi (gli enzimi sono proteine ad attività biochimica che agiscono su altre proteine e  carboidrati che a loro volta possono avere funzioni biochimiche o strutturali) , possiamo ottenere un impasto che si lavora facilmente, che lievita bene e che, alla fine, ci dà un pane soffice, leggero e gustoso. Senza di loro, il pane non avrebbe la stessa consistenza e sapore.  
Ogni enzima ha una propria funzione all’interno del processo di creazione di un lievitato. Andando avanti vedremo i più importanti e come agiscono all’interno di questo sistema.

### 

### **Carboidrati:**

I carboidrati, costituendo una parte significativa della farina, fungono da principale fonte di energia per la fermentazione del lievito.

***L'idrolisi:***  
***è una reazione chimica in cui una molecola d'acqua rompe i legami chimici in un'altra molecola. Un esempio è l’idrolisi dell’amido dove all'occorrenza le amilasi lo scindono in maltosio, destrosio o destrine***

Comprendendo circa il 70-75% della farina, i carboidrati esistono principalmente sotto forma di amido, uno zucchero complesso.   
Gli enzimi come l'α-amilasi, la β-amilasi e l' amiloglucosidasi svolgono ruoli fondamentali nel metabolismo dei carboidrati, velocizzano l'idrolisi dell'amido in zuccheri più semplici come glucosio e maltosio ( composto da due unità di glucosio ).   
Le amilasi idrolizzano l’amido a maltosio. L'α-amilasi, rompe i legami all'interno della molecola di amido, generando catene di zuccheri più brevi note come destrosio. La β-amilasi, agisce sulle estremità non riducenti delle molecole di amido, rilasciando unità di maltosio. L' amiloglucosidasi, nota anche come glucoamilasi, idrolizza ulteriormente destrosio e maltosio in glucosio, fornendo al lievito zuccheri fermentescibili essenziali per la produzione di anidride carbonica e la lievitazione dell'impasto. 

Gli enzimi xilanasi prendono di mira carboidrati non amilacei,   ovvero carboidrati che l’intestino umano non riesce a digerire, come le fibre presenti nella farina.  
 

Gli enzimi ossidasi del glucosio catalizzano l'ossidazione del glucosio in acido gluconico, generando perossido di idrogeno, che rafforza la struttura del glutine nell'impasto.   
Fun fact: questi enzimi vengono utilizzati nei dispositivi per il riconoscimento del diabete.

Comprese le reazioni chimiche base che avvengono quando l’acqua viene aggiunta alla farina è importante comprendere quali siano effettivamente le due macro aree che influenzano maggiormente le farine. 

# **Scegliere le Farine** 

Il mondo delle farine è vasto e complesso e costituisce il primo dei 4 elementi fondamentali, ovvero il substrato.

Per capire davvero il comportamento di una farina, è importante leggere e comprendere a fondo la sua scheda tecnica e i risultati degli esami a cui è stata sottoposta. Tuttavia, in determinati casi è possibile che questi esami non avvengano; soprattutto quando il produttore è piccolo e di nicchia. Aggiunto al fatto che queste informazioni possono essere difficili da trovare e da capire ti ritrovi davanti ad un bivio:

*1\. Fidarsi, affidandoti alla competenza del mugnaio.*

*2\. Analizzare o far analizzare la scheda tecnica della farina.*

**Fidarsi, è bene ma non meglio**

Potresti aver già pensato che più proteine ci sono in una farina, maggiore sarà la sua forza. In teoria, questo è vero, ma in pratica non è sempre così. La qualità delle proteine e dei carboidrati, che si può determinare solo attraverso analisi di laboratorio, è ciò che realmente influenza le performance della farina.

Anche senza leggere la scheda tecnica, puoi capire, a grandi linee, la qualità delle proteine. Ad esempio, se una farina con 14-15g di proteine si comporta come una con solo 8-9g, significa che la qualità delle proteine è bassa. Al contrario, una farina con 8-9g di proteine può avere performance eccellenti se la qualità delle proteine è alta.

È importante conservare la farina in ambienti appropriati, altrimenti si deteriora, compromettendo drasticamente le sue caratteristiche.

Dall’altra parte, c'è un crescente interesse per farine di piccoli produttori, grani antichi, a km0, biologiche, ecc. A livello di gusto sono migliori, ma spesso mancano in termini di qualità proteica, stabilità e assorbimento. Per compensare queste carenze, puoi mescolare il 20-30% di farina tecnica per stabilizzare la struttura e il processo di panificazione.

# **Parametri scheda tecnica**

Parametri tecnici importanti quando si sceglie una farina:

- **Grado di abburattamento:** 00, 0, 1, 2 e Integrale, questi numeri indicano il grado di raffinazione della farina. La farina 00 è la più abburrattata e contiene meno crusca, mentre la farina integrale contiene tutte le parti del grano.  
- **Forza della Farina (W)**  è un indicatore della capacità della farina di assorbire acqua e trattenere il gas durante la lievitazione.  
  * **Farine deboli** (W \< 180): Adatte per prodotti come biscotti e torte.  
  * **Farine medie** (W 180-260): Ideali per pane comune e pizze.  
  * **Farine forti** (W 260-350): Perfette per lievitazioni lunghe, come panettone e colomba.  
  * **Farine Manitoba** (W \> 350): Usate per prodotti con lunghe lievitazioni o preparazioni complesse.  
    

| W Range (Italia) | Categoria Italia | Proteine (Italia) | Francia | Germania | Regno Unito | Stati Uniti |
| ----- | ----- | ----- | ----- | ----- | ----- | ----- |
| W \< 180 | Farine deboli | 8-10% | Type 45 | Weizen 405 | Soft / Pastry | Cake / Pastry |
| W 180-260 | Farine medie | 10-12% | Type 55 | Weizen 550 | Plain / All-purpose | All-purpose |
| W 260-350 | Farine forti | 12-14% | Type 65 | Weizen 812 | Bread / Strong | Bread Flour |
| W \> 350 | Manitoba | 14-15% | Type 80 | Weizen 1050 | Very strong / High-gluten | High-gluten |

**\*la tabella è indicativa**

- **Indice di Estensibilità (P/L)** ovvero il rapporto tra la resistenza (P) e l'estensibilità (L) della farina.  
  * **P/L ≈ 0,4-0,5**: Farine per dolci, con impasti elastici.  
  * **P/L ≈ 0,5-0,7**: Farine equilibrate, adatte per pane.  
  * **P/L \> 0,7**: Farine resistenti, adatte per pasta e prodotti con lunga lievitazione.  
- **La Freschezza** della farina è importante per ottenere impasti di qualità. Farine fresche hanno un profilo aromatico e nutritivo migliore.

## 

## Caratteristiche tecniche essenziali

Quando ti approcci ad una farina tecnica troverai quasi sicuramente stampato il W.   
Il W viene misurato attraverso analisi effettuate in laboratorio mediante uno strumento chiamato Alveografo di Chopin.. Lo strumento, viene predisposto ad accogliere un impasto composto da farina idratata circa al 50% (variabile in base all’umidità iniziale della farina) con acqua distillata ed una percentuale di sale fissa. Sottoponendo questo impasto ad una pressurizzazione incrementale con gas, la macchina registrerà l’estensibilità della farina e la tenacità, riportando poi i valori risultati sotto forma di grafico (i valori vengono indicati dalle lettere P/L). Lo strumento calcola anche la resistenza dell’impasto alla pressione esercitata dal macchinario, che determinerà l’indice di forza della farina, ovvero il W alveografico.

#### ***Contenuto di Proteine:*** 

#### Le proteine, principalmente il glutine, determinano l'elasticità e la forza dell'impasto. Una farina con un alto contenuto di proteine è indicata per prodotti da forno con lunghe lievitazioni.

#### ***Forza ( indice W )***

Il W essenzialmente definisce la resistenza della farina allo stress dato dalla fase d’impasto e della fermentazione. Per quanto non indichi effettivamente il grado di assorbimento (misurato tramite il Farinografo di Brabender) ) rimane comunque un punto di riferimento fondamentale per comprendere quanto la farina sia “stressabile”. 

#### ***Il rapporto (P/L)*** 

L’indice P/L deriva dall’analisi dell’Alveografo di Chopin ed è il rapporto tra la tenacia dell’impasto (P) e l’estensibilità della farina (L).

Indice maggiore di 0,9 è una farina molto tenace ed elastica. Minore di 0,5 molto estensibile. Generalmente un rapporto 0,5-0,6 rappresenta una farina equilibrata. 

Estensibilità \= Capacità di essere deformato e di rimanere tale

Elasticità \= Capacità di ritornare alla forma iniziale dopo essere stato deformato.

Tenacità= Capacità dell’impasto di resistere a stress meccanici.

#### 

#### ***Grado di abburattamento***

Tipo 00, 0, 1, 2 indicano la quantità di crusca presente all’interno della farina. La crusca assorbe acqua mentre si impasta e la rilascia durante la fermentazione. Inoltre modula la fermentazione, accellerandola. È importante notare che la presenza di crusca  indebolisce la struttura dell’impasto, dando alla luce prodotti con alveolatura più fine.

#### 

#### ***Indice di Assorbimento*** 

Rappresenta la capacità della farina di assorbire acqua. Le farine forti, in media hanno un elevato assorbimento, ideale per impasti idratati. 

Si utilizza il Farinografo di Brabender che misura:

**Assorbimento della farina**: Si mescola la farina con acqua fino a raggiungere una consistenza specifica (500 UF). Se la consistenza è troppo bassa (impasto troppo molle) o troppo alta (impasto troppo duro), si ripete la prova aggiustando la quantità di acqua. Il valore corretto di acqua utilizzata rappresenta l'assorbimento della farina, che dipende dalla qualità del glutine e dall'umidità della farina.

**Tempo di sviluppo**: È il tempo necessario affinché l'impasto raggiunga la consistenza ottimale, indicata dal picco del grafico generato dal farinografo. Questo tempo mostra quanto ci mette la maglia glutinica a formarsi correttamente.

**Stabilità della farina**: Misura quanto tempo l'impasto rimane alla consistenza ottimale senza perdere forza. Viene indicata sul grafico come il tempo durante il quale la linea resta sopra i 500 UF.

**Grado di rammollimento**: Indica quanto l'impasto perde consistenza durante la lavorazione. Questo parametro viene misurato dopo 10 minuti dall'inizio della prova o 12 minuti dopo il picco, per capire quanto il glutine mantiene la sua elasticità.

#### ***Umidità:***

Non deve superare il 14-15%. Un livello di umidità troppo alto può compromettere la conservabilità della farina.

#### ***Ceneri:***  

In base al contenuto di ceneri, secondo la legge italiana la farina prende denominazione, come "tipo 00" o "integrale", effettivamente la distinzione si basa sulla quantità di ceneri, che sono il residuo incombusto delle sostanze minerali presenti nel chicco di grano dopo la combustione( un campione di farina viene bruciato a 550 °C). Ad esempio, la farina "tipo 00" ha un contenuto di ceneri massimo dello 0,55%, mentre la farina integrale ha un contenuto di ceneri che va dall'1,30% all'1,70%.

Ma non era il grado di abburattamento a determinare la tipologia? Per farla breve, le ceneri rispecchiano la quantità di crusca presente nella farina. Per semplicità di comprensione si parla di grado di abburattamento

#### ***Indice di Caduta (Falling Number):***

Il Falling Number è un test che misura l'attività enzimatica nella farina, determinando quanto velocemente gli enzimi scompongono l'amido in zuccheri. Un valore basso (sotto i 300 secondi) indica alta attività enzimatica, utile per prodotti a lievitazione rapida come i biscotti. Un valore alto (sopra i 350 secondi) è ideale per lievitazioni lunghe, come nel pane artigianale, poiché evita un'eccessiva fermentazione.

#### ***Granulometria:*** 

Si riferisce alla dimensione delle particelle che la compongono e viene determinata utilizzando una serie di setacci di diverse maglie. Una farina con particelle inferiori a 200 µm è molto fine e ideale per prodotti come dolci e pasta fresca, mentre una farina con granulometria attorno a 500 µm è più grossolana, adatta per prodotti rustici come pane integrale. La corretta granulometria è fondamentale per garantire la consistenza e la performance della farina durante la lavorazione e la cottura.

 

## Farine senza glutine

Le farine prive di glutine rivestono un ruolo cruciale nel panorama alimentare contemporaneo. Esistono due approcci principali per integrarle nell'impasto.

*Per gli impasti interamente senza glutine l’approccio è completamente differente*

Il primo consiste nell'aggiungere le farine senza glutine nella loro forma originale, in percentuali ridotte, al fine di indebolire la maglia glutinica. È una tecnica “comoda” in prodotti che hanno bisogno di friabilità (grissini \- biscotti).

Il secondo approccio prevede la creazione di una miscela calda, simile a una polenta. Il principio di base è semplice:   
a temperature elevate (50°C in su), gli amidi presenti nella farina assorbono acqua e si gonfiano, subendo un processo di gelatinizzazione. Questa tecnica è essenzialmente una versione rapida della preparazione della polenta e prevede il versamento dell'acqua bollente sulla farina mescolando.

Il rapporto tra farina e acqua può variare notevolmente, da una parte di farina a due parti di acqua fino a una proporzione di cinque parti di acqua. L'aggiunta di maggiori quantità di acqua rende l'impasto più morbido e contribuisce a una maggiore idratazione complessiva, aspetto di rilievo in quanto influisce significativamente sull'idratazione finale dell'impasto.

Le polente aggiunte all'impasto contribuiscono all'umidità del prodotto finito e a migliorare la struttura generale dell’impasto. Tuttavia, al di sopra del 30% del peso della farina, l'impasto inizia ad evidenziare seri problemi di struttura.

# **Concetti chiave:**

## La Formazione del Glutine: La Magia delle Proteine

Il glutine è una proteina complessa che si forma quando la farina di grano,  nella quale si trovano principalmente  due famiglie di proteine, le gliadine e la glutenine, vengono mescolate con acqua. Queste proteine sono insolubili in acqua e quando vengono idratate, formano legami intramolecolari e intermolecolari che danno origine al glutine.

L'equazione chimica alla base di questo processo è:

***gliadine \+ glutenine \+ acqua \+ \[ forza meccanica \] \= glutine*** 

Il glutine è responsabile della struttura dell'impasto, conferendogli la capacità di intrappolare il gas prodotto durante la fermentazione, un passaggio cruciale per la creazione di un qualsiasi lievitato .

## L'Importanza degli Enzimi: Amilasi e Proteasi

Gli enzimi, proteine che “scompongono” altre proteine e carboidrati presenti nella farina, giocano un ruolo significativo nel processo di panificazione. Due enzimi chiave sono l'amilasi e la proteasi. Le amilasi convertono  gli amidi presenti nella farina in zuccheri semplici, fornendo così una fonte di nutrimento per i lieviti durante la fermentazione. L'equazione chimica è la seguente e i carboidrati 

***Amilasi → amido ( Carboidrati ) \= zuccheri semplici***

 Dall’altra parte, le proteasi scompongono  le proteine in peptidi e aminoacidi. Questa reazione può essere rappresentata come segue:

***Proteasi → proteine \= peptidi \+ aminoacidi*** 

# **I 3 ELEMENTI FONDAMENTALI**

## Introduzione:

La trinità del mondo della panificazione   
TEMPO \- TEMPERATURA \- IDRATAZIONE. 

   
Temperatura e Idratazione ( che spazia dall'acqua presente nell’impasto all’umidità dell’ambiente ) influenzano drasticamente l’attività enzimatica , dei lieviti e dei batteri.  
Il tempo scandisce le tempistiche di lavorazione e viene scandito da te.  
Che sia per il lievito madre, un prefermento o un impasto questi sono i 3 fattori da andare a considerare per riuscire ad ottenere il prodotto desiderato  

# 

## 

# **ACQUA**

La temperatura dell'acqua, il livello di umidità e il rapporto tra acqua e farina, giocano un ruolo cruciale nella determinazione delle caratteristiche dell'impasto. L'idratazione  influenza la consistenza, le proprietà di manipolazione e la texture finale dei prodotti da forno. Maggiore l’idratazione maggiore sarà la velocità di fermentazione, inoltre gli impasti con lievito madre tenderanno ad una produzione di acidità lattica maggiore ( lo vedremo nello specifico nel capitolo del lievito madre).

## Umidità

L’umidità ambientale è una delle variabili spesso trascurate nella gestione degli impasti, ma ha un impatto significativo sia a livello fisico che chimico, influenzando il risultato finale del prodotto. Comprendere e controllare questo fattore è essenziale per ottenere impasti consistenti e di qualità.

### **Umidità Relativa e il Suo Effetto sugli Impasti**

L’umidità relativa (UR) è la misura della quantità di vapore acqueo presente nell’aria rispetto alla massima quantità che l’aria può contenere a una data temperatura. Quando l’UR è troppo alta o troppo bassa, si verificano effetti significativi sugli impasti:

Alta Umidità (UR \> 70%):

Rallentamento della “Crosta”: Durante la lievitazione, un’umidità elevata riduce l’evaporazione dell’acqua dalla superficie dell’impasto, ritardando la formazione della pelle e aumentando la probabilità di una lievitazione uniforme.

Accelerazione della Fermentazione: L’elevata umidità mantiene l’impasto più caldo, favorendo un’attività microbica più intensa, con il rischio di sovrafermentazione.

Bassa Umidità (UR \< 40%):

Perdita di Umidità dalla Superficie: L’impasto può disidratarsi rapidamente, formando una crosta prematura che limita l’espansione durante la lievitazione e la cottura.

Influenza sulla Rete Glutinica: La disidratazione superficiale compromette lo sviluppo della maglia glutinica, con effetti negativi sulla struttura e sull’alveolatura del prodotto.

Rallentamento della Fermentazione: La perdita d’acqua rende l’impasto più rigido, riducendo l’attività enzimatica e microbica.

####   

#### ***Effetti Fisici***

L'umidità influisce direttamente sulle caratteristiche fisiche dell'impasto:

**Consistenza:** Impasti in ambienti molto umidi tendono a diventare più appiccicosi, mentre in ambienti secchi risultano più rigidi e difficili da lavorare.

**Elasticità ed Estensibilità:** L'umidità aiuta a mantenere il bilanciamento tra elasticità ed estensibilità, fondamentali per la lavorabilità e lo sviluppo della struttura.

**Crosta e Finitura:** Durante la lievitazione finale, l'umidità ambientale influenza la formazione della crosta. Un'umidità controllata permette di ottenere una superficie liscia e uniforme.

#### ***Effetti Chimici***

L'umidità ha un ruolo chiave anche a livello chimico, influenzando le reazioni enzimatiche e microbiche:

**Enzimi:** L'attività di enzimi come l'amilasi e la proteasi è strettamente legata al livello di idratazione dell'impasto. In ambienti umidi, queste reazioni chimiche vengono accelerate, con un effetto diretto sulla fermentazione e sullo sviluppo dei sapori.

**Fermentazione:** I lieviti e i batteri lattici lavorano in condizioni ottimali con un livello adeguato di idratazione. Un'umidità insufficiente può rallentare la produzione di gas e acidi organici, compromettendo la lievitazione e il profilo aromatico.

**pH e Acidità:** L'umidità elevata facilita la produzione di acido lattico e acetico da parte dei batteri lattici, influenzando l'acidità complessiva dell'impasto.

In generale possiamo dividere gli impasti in base all’idratazione in 3 gruppi:

1\. Bassa Idratazione (50-60%):

Ottimale per gli sfogliati. Gli impasti a bassa idratazione possiedono una consistenza più rigida e meno estensibile. Questi impasti sono comuni nelle ricette tradizionali del pane, producendo una struttura alveolare piccola e uniforme. Il livello più basso di idratazione contribuisce a una forza dell’impasto maggiore, una fermentazione più lenta e ad una maggiore facilità di lavorazione della pasta.   
Generalmente, i principali prodotti da forno che rientrano all’interno di questa categoria sono, salvo casi speciali, gli sfogliati, i grissini. 

2\. Media Idratazione (60-75%):

La maggior parte delle ricette moderne per il pane rientra nel range di media idratazione. Questi impasti trovano un equilibrio tra estensibilità ed elasticità, offrendo una consistenza versatile adatta a vari tipi di preparazione. Tipicamente una struttura alveolare ben sviluppata. In questa categoria si possono trovare ricette come pizza napoletana e romana.     

3\. Alta Idratazione (75% e oltre):

Gli impasti ad alta idratazione contengono una maggiore quantità di acqua, risultando in una consistenza più umida e estensibile. Il maggiore contenuto di acqua contribuisce a una mollica più masticabile e a una struttura più aperta e irregolare. Questi impasti sono di difficile gestione, fermentano in maniera molto più veloce rispetto a quelli a bassa idratazione e richiedono una manualità maggiore.  

### 

### **Come gestire l'idratazione**

1. **Impasto a bassa idratazione (50-60%)**:  
   * Ideale per grissini e prodotti secchi.  
   * Consistenza compatta e facile da lavorare.  
2. **Impasto a media idratazione (60-75%)**:  
   * Perfetto per pani tradizionali come baguette.  
   * Bilanciamento tra lavorabilità e alveolatura.  
3. **Impasto ad alta idratazione (\>75%)**:  
   * Ideale per ciabatte e pani con mollica ariosa.  
   * Richiede esperienza per essere gestito.

### **Tecniche per l'Incorporazione Ottimale dell'Acqua:**

Raggiungere il livello di idratazione e la temperatura dell'acqua perfetti richiede precisione e attenzione ai dettagli. Puoi utilizzare varie tecniche per garantire un’ incorporazione ottimale dell'acqua e lo sviluppo dell'impasto.

#### ***1\. Autolisi:***

L'autolisi è una tecnica che prevede la miscelazione iniziale di farina e acqua, seguita da un periodo di riposo prima dell'aggiunta degli altri ingredienti. Ciò consente alla farina di idratarsi completamente, promuovendo lo sviluppo del glutine e migliorando l'estensibilità dell'impasto. L'autolisi è particolarmente vantaggiosa: le proteine iniziano il loro lavoro in maniera autonoma. 

**Idrolisi degli Amidi:**  
Le amilasi sono enzimi che scindono l'amido in zuccheri più semplici, come il maltosio e il glucosio. Questo processo rende gli zuccheri più facilmente accessibili ai lieviti durante la fermentazione, migliorando la lievitazione e il sapore del pane.

**Degradazione delle Proteine:**  
Le proteasi degradano le proteine del glutine in peptidi più piccoli e aminoacidi. Questo processo rende l'impasto più estensibile e meno tenace, facilitando la lavorazione e migliorando la struttura finale del pane.

**Formazione del Glutine:**  
Durante l'autolisi, l'acqua idrata le proteine del glutine (gliadina e glutenina), che iniziano a formare una rete glutinica. 

Il principio di Autolisi, che letteralmente significa Auto \- distruzione , viene impiegato sia nell’ambito professionale che non. In ambito lavorativo si sentono altre terminologie come Fermo macchina e riposo 

* Riposo: Periodo breve, di 5-10 minuti, in cui l’impasto rimane fermo nella macchina.   
* Fermo Macchina: si definisce fermo macchina un Periodo tra i 10 e i 30 minuti nel quale l’impasto rimane fermo all’interno dell’impastatrice.

C’è chi li inverte, chi li chiama in maniera differente. La realtà è che il processo di autolisi inizia nel momento in cui l’acqua tocca la farina e finisce nel momento in cui andiamo ad impastare. È quindi bene definire questi intervalli di tempo come autolisi brevi o molto brevi poiché la vera differenza tra questi intervalli di tempo sta proprio nella quantità di glutine formata.  
   
Vediamo come implementare l’autolisi:  
 

- **Autolisi**  
  C’è chi sostiene che debba essere poco idratata, chi molto. chi la fa stare 10 minuti chi 2 ore, chi la fa senza lievito chi con. Ecco i parametri dell’autolisi sono molto variabili e, come in tutte le cose devi adattarli a quello che più ti conviene.

Il processo di creazione del glutine avviene in maniera molto veloce se l’impasto è sottoposto a forza meccanica. 

**Autolisi Impastata**   
Impastando, la base di partenza è quella di un glutine molto sviluppato.  
Il processo di autolisi è quindi più veloce, di conseguenza le tempistiche si accorciano notevolmente.   
Questa tipologia si utilizza per impasti molto idratati in quanto è necessario produrre quanto più glutine possibile per poter avere forza nell’impasto.

*Queste autolisi hanno un’attività enzimatica maggiore. il rischio è che l’impasto finale diventi troppo estensibile, compromettendo il risultato finale, per questo è necessario tenere queste autolisi massimo 1 ora.*

**Autolisi poco Impastata**

È un’autolisi che sviluppa il glutine molto più lentamente e può essere lasciata per molte ore( 4 \- 6 ) senza compromettere l’impasto. Acqua e farina vengono mescolate in maniera grossolana, non completa.

È una tipologia che si utilizza per basse idratazioni oppure quando si aggiunge acqua tramite terzi. Per esempio tramite licoli o poolish, ancora tramite le polente di cui abbiamo discusso prima. L’impasto si uniformerà più velocemente grazie proprio al non completo assorbimento delle farine e allo sviluppo del glutine non completo. 

L’obiettivo principale è quello di aumentare l’estensibilità, velocizzare l’attività enzimatica e diminuire i tempi d’impasto. 

***Attenzione: non sempre è bene avere un’ estensibilità eccessiva negli impasti. La mancanza di elasticità ( “forza” ) potrebbe compromettere lo sviluppo verticale del prodotto***  
per esempio: in un bun da hamburger avere un’estensibilità eccessiva comprometterebbe la crescita verticale del prodotto.  
Dall’altra non avere abbastanza estensibilità in una focaccia risulterebbe in un impasto di difficile stesura.

| Autolisi | Elasticità | Estensibilità |
| :---- | :---- | :---- |
| NO | Alta | Bassa |
| POCO IMPASTATA | Equilibrata | Equilibrata |
| IMPASTATA | Bassa | Alta |

   
Un altro step che è possibile fare è quello di unire il lievito direttamente nell’autolisi.   
( Lievito madre ) Questo aiuta il lievito ad ambientarsi e ad iniziare il suo processo di fermentazione sin dalle prime fasi di creazione del prodotto.

  

#### ***2\. Aggiunta Graduale dell'Acqua:***

Questo approccio  consente un migliore assorbimento dell'acqua da parte della farina, evitando l'idratazione eccessiva e assicurando una consistenza dell'impasto ben bilanciata. Inoltre l’aggiunta graduale ci permette di controllare la temperatura dell’acqua e di conseguenza quella finale dell’impasto.

#### ***3\. Controllo della Temperatura:***

L'importanza dell'acqua nel controllo della temperatura è fondamentale, anche se esiste una formula per calcolare la temperatura ottimale

 *acqua ​= ( T-impasto desiderato​ × 3 ) − ( T- ambiente​ \+ T-farina \+ attrito macchina ​)*, 

Non verrà speso tempo nello spiegare la formula, esistono milioni di spiegazioni e effettivamente lascia il tempo che trova. Quello che invece è cruciale, è comprendere il concetto che sta alla base della temperatura dell’acqua. 

L'acqua ( o liquido ) costituisce gran parte del peso di una ricetta , il che significa che la sua temperatura ha un impatto significativo. Utilizzando acqua fredda, si raffredda l'impasto. Acqua calda, riscalda. Di solito si preferisce utilizzare acqua con temperature comprese tra 0°C e 18/20°C, poiché è più semplice scaldare l’impasto in un secondo momento. Inoltre una temperatura troppo alta danneggia il glutine e accelera eccessivamente il processo di fermentazione.

# **Concetti Chiave:**

**Idratazione:** 

* Una volta unita l’acqua alla farina le proteine si idratano e i processi enzimatici cominciano   
  * **Idrolisi degli Amidi: ( Conversione degli zuccheri complessi in zuccheri semplici )**  
      
  * **Degradazione delle Proteine: ( Impasto più estensibile e meno tenace )**  
      
  * **Formazione del Glutine: ( l'acqua idrata le proteine del glutine (gliadina e glutenina), che iniziano a formare una rete glutinica.**  
      
    

Ad una maggiore idratazione corrisponde un’attività fermentativa ed enzimatica maggiore.

# 

# **Temperature**

## Introduzione:

La temperatura è un fattore critico che influisce profondamente sul comportamento e sulle caratteristiche dell'impasto. Dalla fermentazione del lievito all'attività degli enzimi, l'impatto della temperatura sullo sviluppo dell'impasto è intricato e sfaccettato. Questo capitolo mira a fornire una comprensione approfondita di come la temperatura influisca sull'impasto in diverse fasi del processo.

Controllare la temperatura durante le fasi di impastamento e fermentazione è cruciale per la riuscita di un prodotto.  
L’azione enzimatica, dei lieviti e dei batteri e le caratteristiche fisiche dell' impasto ne sono fortemente influenzate è quindi necessario comprenderla al meglio per ottenere i risultati desiderati.

## 

In generale temperature al di sotto di 21 °C portano ad un aumento di tenacità, ad un’attività fermentativa ed enzimatica rallentata.   
Al contrario, sopra i 21 °C abbiamo un aumento dell’estensibilità, attività fermentativa ed enzimatica aumentate.

## Temperatura e Attività degli Enzimi:

### **1\. Attività dell'Amilasi:**

Uno dei principali enzimi nello sviluppo dell'impasto è l'amilasi, responsabile della scomposizione degli amidi complessi in zuccheri più semplici. L'attività dell'amilasi è altamente dipendente dalla temperatura. All'aumentare della temperatura, aumenta anche la velocità delle reazioni enzimatiche. Temperature più calde nella matrice dell'impasto portano a una più rapida attività dell'amilasi, risultando nella conversione più veloce degli amidi in zuccheri. Tra 50°C e 80°C si verifica l'inattivazione completa di tutti gli enzimi.

A temperature più basse, l'attività delle amilasi rallenta, fornendo ai panificatori un maggiore controllo sul processo di fermentazione. Questo diventa particolarmente rilevante in metodi di fermentazione lunga.

### **2\. Attività delle Proteasi:**

Gli enzimi proteasi, responsabili della scomposizione delle proteine in aminoacidi, mostrano anch'essi una sensibilità alla temperatura. Temperature più elevate accelerano l'attività delle proteasi, portando a una rottura più estesa delle proteine. Sebbene ciò possa contribuire a un aumento dell'estensibilità dell'impasto, un'eccessiva attività delle proteasi può compromettere la struttura e la consistenza del prodotto finale.

Sintetizzando:   
All’aumentare della temperatura si ha una produzione di zuccheri semplici e una degradazione proteica maggiore, questo, unito all’attività Lieviti-batteri velocizzata porta ad un aumento dell’estensibilità velocizzando anche la lievitazione. Se non controllata perfettamente il rischio è quello di perdere completamente la struttura dell' impasto (il famoso impasto scoppiato[^1])  
Al contrario, al diminuire delle temperature tutto il processo è rallentato fino ai 4°C dove si ferma completamente.  
L’eccessivo rallentamento porta ad avere una fermentazione non completa un’elaborazione enzimatica ridotta. Risultando in un impasto poco lievitato e in un prodotto pesante e non ben sviluppato. Mentre l’eccessivo avanzamento è praticamente irrecuperabile, l’eccessivo rallentamento può essere recuperato alzando la temperatura ( ovviamente il risultato non sarà perfetto)

### **Comprendere le temperature** 

La temperatura modifica le proprietà di un impasto. Compreso questo, come si applica la temperatura?

Il giochino, in linea teorica è semplice:

| Tipologia d’impasto | Temperatura di uscita |
| :---- | :---- |
| duro ( 50 \- 60% ) | 22 \- 24 °C |
| medio ( 60 \- 75% ) | 24 \- 26 °C |
| molle ( \>75% ) | 26 \- 28 °C |

Generalmente queste sono le temperature a cui un impasto dovrebbe uscire.  
A seconda della gestione del prodotto puoi preferire una fermentazione in massa ad alte o basse temperature.  
Normalmente una prima fermentazione ad alte temperature per un breve periodo di tempo ( 1 \- 3 ore ) è consigliata. Questo perché l’agente fermentante ha tempo di ambientarsi ed iniziare il suo ciclo.   
Trevor J. Wilson \- Un famoso Baker americano afferma, nel suo E-book: “Open Crumb” che:   
L’ottanta percento dei risultati in termini di alveolatura lo si ottenga nella fase di fermentazione in massa. 

La linea produttiva è:

1) Impasto   
2) Fermentazione in massa ( Alte temperature )  
3) Formatura  
4) Fermentazione in forma ( Basse temperature )  
5) Cottura

Potremmo invece optare per avere una fermentazione in massa al freddo, e, in un secondo momento, formare e far fermentare al caldo. 

La linea produttiva è:  
Impasto   
Fermentazione in massa ( Basse temperature )  
Formatura  
Fermentazione in forma ( Alte temperature )  
Cottura

Queste due basilari linee di produzione sembrano simili, in realtà il semplice scambio di temperature ha effetti sull'impasto, come visto in precedenza, sulla fermentazione, che vedremo in un secondo momento e sul tempo.

Ecco l’occasione perfetta per introdurre il terzo ed ultimo fattore:

# **Tempo**

## Introduzione:

Nel mondo della panificazione, l'interazione tra tempo, idratazione e temperatura si presenta come una trinità fondamentale che modella le caratteristiche dell'impasto. Comprendere le intricate relazioni tra queste variabili è essenziale per chi cerca di padroneggiare quest'arte. Questo Capitolo approfondisce l'influenza profonda del tempo sullo sviluppo dell'impasto, esplorando come le scelte di idratazione e temperatura siano intrecciate nel tessuto del tempo di lavoro. 

## Le Dinamiche del Tempo nello Sviluppo dell'Impasto:

### 

Durante la fermentazione, lievito e batteri metabolizzano gli zuccheri, producendo anidride carbonica, etanolo e una miriade di composti aromatici. Prolungare il tempo di fermentazione consente lo sviluppo di sapori complessi, contribuendo a profondità e carattere nel prodotto finale.

La scelta di idratazione e temperatura gioca un ruolo fondamentale nella modulazione del tempo di fermentazione. Livelli elevati di idratazione e temperature più calde accelerano la fermentazione, potenzialmente portando a una lievitazione più rapida, ma con il rischio di una sovra fermentazione[^2]. Al contrario, una minore idratazione e temperature più fresche rallentano la fermentazione, offrendo ai panificatori un maggiore controllo sullo sviluppo del prodotto.

## L'Impatto della Temperatura sul Tempo di Lavoro:

### **1\. Temperature più Calde e Fermentazione Accelerata:**

Temperature più elevate accelerano la fermentazione, portando a un'attività più rapida di lievito e reazioni enzimatiche. Sebbene ciò possa risultare in una lievitazione più veloce e in un tempo di lavoro complessivo ridotto, richiede un monitoraggio attento per evitare la sovrafermentazione. Se lavori in ambienti più caldi, come una cucina, o se cerchi un programma di produzione più breve puoi sfruttare temperature più elevate per ottenere risultati tempestivi.

### **2\. Temperature più Fresche e Sviluppo Prolungato:**

Al contrario, temperature più fresche rallentano la fermentazione, offrendo un tempo di lavoro più esteso. Questo è particolarmente vantaggioso quando si lavora con ricette complesse, lieviti madre o quando si mira a un profilo aromatico più sfumato. Le temperature più fresche ( minori di 21°C ) consentono anche un maggiore controllo sul processo di fermentazione, permettendo di formare e cuocere a proprio ritmo.

Così come questi fattori influenzano il tempo, il tempo influenza questi fattori, ecco che per la creazione di un prodotto è possibile basarsi sul tempo a nostra disposizione e da lì bilanciare idratazione e temperature.

Cerchiamo di comprendere meglio cosa succede

| Metodo 1 | Metodo 2 |
| :---- | :---- |
| Impasto  Fermentazione in massa ( Alte temperature ) Formatura Fermentazione in forma ( Basse temperature ) Cottura | Impasto  Fermentazione in massa ( Basse temperature ) Formatura Fermentazione in forma ( Alte temperature ) Cottura |

* Si definisce fermentazione in massa il periodo di tempo in cui l’impasto fermenta all’interno di contenitori senza aver subito “manipolazioni”

* Si definisce Fermentazione in forma il periodo di tempo in cui l’impasto fermenta dopo essere stato manipolato ( stagliato e formato )

Supponiamo di avere due impasti identici:  
Il primo decidi di lavorarlo con il Metodo 1, il secondo con il metodo 2\.

Metodo 1:  
Fermentazione in massa 3 ore ( 28 °C )  
Formatura   
Fermentazione in forma 12 ore ( 4 °C )

Metodo 2:  
Fermentazione in massa 12 ore ( 4 °C )  
Formatura   
Fermentazione in forma 7-8 ore ( 28 °C )

Ovviamente le tempistiche sono indicative e dipendono da un sacco di fattori, primo tra tutti la percentuale di agente fermentante.

L’esempio però fa comprendere due cose importantissime:

1) Quando i lieviti e i batteri si fermano, impiegano molto tempo per tornare a  performare.

2) Se è vero che temperature, idratazione, percentuali di lievito e zuccheri influenzano il tempo è anche vero che il tempo che hai a disposizione influenza il resto.  
     
   Mi spiego meglio: Se hai 3 ore di tempo per fare una focaccia non utilizzerai l’1% di lievito e di certo non metterai l’impasto in frigo. Piuttosto opterai per una percentuale più alta di lievito ( 3% ) e temperature relativamente calde.  
       
   Dall’ altra, se utilizzi l’ 1% di lievito, l’impasto impiegherà più di 3 ore per essere pronto e quindi allungherai le tempistiche  
   ( NB: le percentuali e le tempistiche servono solo da esempio )  
     
   

## Conclusione

Come avrai capito questi 3 parametri sono profondamente correlati tra loro. Normalmente se ne modifica uno solo ( ES: temperatura ) e gli altri di conseguenza variano in maniera meno marcata.

Maggiore idratazione e temperature più calde portano a tempistiche minori e più rigide

Per tempistiche più lunghe  e blande dovrai abbassare la temperatura o l’idratazione.

# 

# **LIEVITI E PREFERMENTI**

## Introduzione:

Nel mondo della panificazione, gli agenti lievitanti fanno parte degli ingredienti fondamentali, per cui comprendere le sfumature del lievito e delle lievitazioni, è essenziale per la buona riuscita di qualsiasi lievitato. Approfondiremo le percentuali in relazione alla farina, la relazione simbiotica con l'idratazione e la temperatura, e come questi fattori plasmino le caratteristiche finali dei prodotti da forno.

# **Lievitazione**

**La lievitazione è il processo fisico per il quale un impasto si alza.**

## 1\. Lievitazione Biochimica o Naturale

Questa tipologia di lievitazione avviene grazie a microrganismi vivi, come lieviti e batteri, che fermentano gli zuccheri presenti nell'impasto, producendo anidride carbonica e alcol etilico, i quali causano l'aumento del volume dell'impasto. Ci sono due tipi principali:

Lievitazione con lievito di birra: Utilizza lieviti del genere Saccharomyces cerevisiae. È il tipo di lievitazione più comune per pane, pizza, e altri prodotti da forno. Il lievito consuma gli zuccheri e produce anidride carbonica, che fa gonfiare l'impasto.

Lievitazione con lievito madre (o pasta madre): Questo metodo utilizza una coltura di lieviti e batteri lattici presenti naturalmente nell'ambiente. La lievitazione è più lenta rispetto a quella con lievito di birra, ma conferisce all'impasto una maggiore complessità di sapore e una migliore conservabilità.

## 2\. Lievitazione chimica

In questo tipo di lievitazione, la reazione chimica tra un acido e una base produce anidride carbonica che fa lievitare l'impasto. Non sono coinvolti microrganismi vivi. Le principali sostanze utilizzate sono:

Bicarbonato di sodio: Richiede un componente acido (come latticello, yogurt, succo di limone) per reagire e produrre anidride carbonica.

Lievito chimico (baking powder): Contiene già sia un componente acido che una base (di solito bicarbonato di sodio). Aggiunto all'impasto, reagisce immediatamente in presenza di umidità e calore, producendo anidride carbonica.

Questo tipo di lievitazione è tipico per dolci come torte, muffin e biscotti.

## 3\. Lievitazione fisica

La lievitazione fisica si ottiene senza alcuna reazione chimica o fermentazione, ma sfruttando le caratteristiche fisiche di certi ingredienti o il trattamento dell'impasto. Le principali tecniche includono:

Incorporazione d'aria: Durante la lavorazione dell'impasto, si può incorporare aria che, intrappolata nell'impasto, si espande durante la cottura. Questo metodo è usato, ad esempio, nelle meringhe e nei soufflé.

Lievitazione al vapore: Qui si sfrutta la vaporizzazione dell'acqua presente nell'impasto durante la cottura, che genera vapore e gonfia il prodotto. Un esempio classico è il pan di Spagna.

Sfogliatura: Negli impasti laminati come croissant e pasta sfoglia, i grassi solidi (ad esempio il burro) creano strati distinti quando vengono arrotolati e piegati. Durante la cottura, questi strati si separano fisicamente grazie all’impermeabilità dei grassi, il vapore acqueo prodotto dall’impasto non oltrepassa lo strato di burro e “sfoglia”. 

È importante notare come le differenti tipologie di Lievitazione possano essere combinate tra loro al fine di raggiungere l’obiettivo desiderato. Come nel caso dei croissant dove la lievitazione Naturale e quella fisica si uniscono per creare un prodotto soffice e al contempo friabile.   
**Nei capitoli successivi tratteremo la Fermentazione che dà vita alla Lievitazione Naturale.**

## 

# **Fermentazione**

Tutti gli argomenti trattati fino ad ora costituiscono i 4 elementi che donano l’immortalità al processo di fermentazione.  
Sono il succo della vita  ( SAFT ) [^3]:

Substrato ( Farina )  
Acqua  
Fuoco ( Temperatura )  
Tempo

qualsiasi agente fermentante biologico tu utilizzi, compie la sua opera se e solo se questi 4 elementi si uniscono per creare le condizioni perfette alla vita.  
Andiamo quindi a vedere quali agenti fermentanti si utilizzano nell’ambito dei lievitati, come creare le condizioni adatte a renderli immortali e come utilizzarli. 

## 

## Lievito di birra

Il lievito di birra rappresenta un fungo della specie Saccharomyces cerevisiae, noto per il suo ruolo essenziale nel processo di fermentazione. La sua abilità di convertire gli zuccheri in anidride carbonica ed alcool etilico costituisce la forza propulsiva dietro il fenomeno di lievitazione nella produzione di prodotti lievitati. Il lievito di birra, ha 4 fasi principali:

***Adattamento*** 			**→** *I lieviti si adattano all’ambiente dove sono stati inseriti, questa fase può durare dai 30 minuti a svariate ore*

***Fase di crescita esponenziale*** 	**→** *Il lievito inizia a moltiplicarsi rapidamente, consumando gli zuccheri presenti nell'impasto e producendo anidride carbonica e alcol. Questo è il momento in cui si osserva la maggior parte della lievitazione.*

***Fase stazionaria 			→** La crescita del lievito rallenta poiché gli zuccheri disponibili diminuiscono e i prodotti di scarto si accumulano. La fermentazione continua ma a un ritmo più lento.*

***Fase di morte                →**  Dove muoiono tutti i microrganismi e terminano i loro metabolismi.*

Questa tipologia di lievito può essere definita “Neutra”. Utilizzato all’interno di un impasto   
non dona sapori o sentori particolari. È particolarmente reattiva.

È molto utile in preparazioni che richiedono lievitazioni veloci, dove l’alveolatura, il sapore dell’impasto non sono i principali aspetti da controllare. Un panino da hamburger, per esempio. O ancora quando l’impasto viene abbattuto. Il lievito di birra congelato e scongelato rimane comunque performante ( nelle ricette di sfogliati di solito si utilizza in concomitanza con il lievito madre proprio per questo motivo )

## 

## Prefermenti

I prefermenti sono una categoria di agenti fermentanti che  si basano su un concetto: L’azione prolungata dei lieviti sulla farina porta alla creazione di composti chimici che migliorano il prodotto finale sotto molti aspetti. Dalla shelf life all’ alveolatura, passando per il bouquet aromatico. 

Quando si parla di prefermenti è bene saperli distinguere. 

**Biga: 45% acqua 1% lievito**  
**Sponge: 65-70% idratazione, 0,5 \- 1% lievito**  
**Poolish: 100% acqua 0,5 \- 3% lievito**

### **Biga**

Immagina, un campo di battaglia arido, tempestato di persone, chi con l’armatura scintillante chi coperto di sangue. In mezzo a questo delirio un cavallo nitrisce in preda alla furia trainando un carro diritto all’obiettivo. Ecco questa è la biga, un prefermento che traina l’impasto dritto al risultato che desideri. Può essere usata in minime o enormi quantità, fino al 100%. Nel caso fosse usata in una percentuale inferiore al 50%, per esercitare la sua funzione fermentante necessita di essere combinata con il lievito di birra.  
Come funziona?  

Si mescolano acqua e farina (nelle percentuali sopra riportate)  in maniera non completa lasciando i pezzi grossolani e non troppo impastati.  
Essendo una parte della farina non idratata l’azione enzimatica, così come la formazione del glutine vengono rallentate. Le temperature ed il tempo di fermentazione della biga standard sono 4°C per 24h o 16 \- 18 °C per 12- 16h. Avviene la fermentazione. I lieviti (Saccharomyces cerevisiae) ed i batteri (principalmente batteri lattici) presenti nell’impasto iniziano a svolgere i loro metabolismi anaerobi (in assenza di ossigeno) portando alla produzione di gas, etanolo ed acidi organici (che inducono un abbassamento del pH dell’impasto).  Trascorso il tempo necessario alla fermentazione, la biga può essere utilizzata come agente fermentante all’interno di un impasto.  
In base alla percentuale di utilizzo il prodotto finale presenterà una scioglievolezza molto spiccata, un’acidità leggera e, se gestita bene, un'alveolatura molto aperta.

Per semplificare: 

Fase impasto breve: 

* Amidi non trasformati completamente in zuccheri semplici  
* Glutine poco sviluppato 

Alta presenza di ossigeno:

* Processo di riproduzione dei lieviti favorito e prolungato  
* Fase di fermentazione ritardata

Risultato: Alta concentrazione di lieviti che sono appena entrati in fase di fermentazione. Un prefermento altamente reattivo.

L'uso della *biga* è noto per creare alveoli più grandi nel prodotto finale. Questo è dovuto a diversi fattori legati al processo di fermentazione e alla struttura dell'impasto.

1) ### Dinamiche di Fermentazione

* **Fermentazione Prolungata**: La biga è un pre-impasto a bassa idratazione che subisce un lungo e lento processo di fermentazione. Questa fermentazione prolungata permette lo sviluppo di una struttura complessa del glutine e una maggiore produzione di anidride carbonica da parte del lievito.  
* **Ritenzione di Gas**: La fermentazione lenta della biga migliora la capacità dell'impasto di trattenere il gas prodotto dal lievito. Questo perché la lunga fermentazione rende il glutine più estensibile (elastico), intrappolando più gas e formando alveoli più grandi.

2) Sviluppo della Rete Glutinica  
* **Rafforzamento del Glutine**: La biga aiuta a rafforzare la rete glutinica grazie al suo periodo di fermentazione prolungato. Le proteine del glutine, glutenina e gliadina, sviluppano una rete più elastica ed estensibile, capace di intrappolare maggiori quantità di gas, portando alla formazione di alveoli più grandi.  
* **Attività Enzimatica**: Durante la fermentazione della biga, enzimi come le proteasi degradano parzialmente il glutine, rendendolo più estensibile. Questa estensibilità, combinata con la robusta rete glutinica, permette all'impasto di espandersi maggiormente, creando sacche d'aria più grandi.


3) ## Idratazione e Elasticità dell'Impasto

* **Livello di Idratazione**: Sebbene la biga sia un pre-impasto a bassa idratazione, quando viene mescolata con l'impasto finale, l'idratazione complessiva solitamente aumenta. Questo equilibrio tra il pre-impasto a bassa idratazione e l'idratazione dell'impasto finale aiuta a creare un impasto elastico ma sufficientemente forte da trattenere grandi sacche di gas.  
* **Elasticità e Ritenzione del Gas**: L'elasticità dell'impasto, migliorata dalla biga, gli permette di allungarsi senza strapparsi, il che è cruciale per trattenere grandi bolle d'aria durante le fasi finali di lievitazione e cottura.


4) ### **Attività del Lievito e Sviluppo dei Sapori**

* **Attività del Lievito**: La biga fornisce un rilascio di anidride carbonica più controllato e graduale, contribuendo a una lievitazione più uniforme e stabile. L'attività più lenta del lievito rispetto ai metodi di impasto diretto permette la formazione di sacche di gas più grandi e stabili.  
* **Sviluppo di Sapori e Aromi**: La fermentazione lenta consente anche lo sviluppo di acidi organici e altri composti aromatici, che non solo migliorano il gusto del pane, ma contribuiscono anche alla struttura dell'impasto, influenzando i legami del glutine e la ritenzione del gas.

### 

### **Sponge o pasta acida**

Nel mondo della panificazione, una "sponge" è un tipo di pre-fermento che più si avvicina all’ impasto per il pane.

Dal punto di vista della consistenza, il metodo della "sponge" produce un prefermento praticamente identico ad un impasto per pane.  
La sponge è idratata tra il 65% \- 70% e, ovviamente, variando la percentuale di lievito e/o la temperatura si allunga o si accorcia il tempo di fermentazione. Di solito si opta per una percentuale di lievito tra lo 0,5 e 1% con temperature tra i 10 e 18 °C

Un piccolo appunto: I batteri hanno un periodo di adattamento al substrato dove vengono inseriti, la sponge può essere molto utile quando abbiamo impasti intorno al 60 \- 70 % di idratazione in quanto il substrato è molto simile.

### **Poolish**

Poolish è un tipo di pre-fermento utilizzato nella produzione dei prodotti da forno francesi, in particolare nella preparazione di baguette e batards. Noto anche come Pâte fermentée, è un pre-fermento liquido.

Il metodo di preparazione del poolish è stato sviluppato per la prima volta in Polonia negli anni '40 del 1800 e successivamente diffuso dai panettieri viennesi in Austria e in Francia. Un poolish combina parti uguali di farina e acqua (per peso).  
La quantità di lievito può variare dallo 0,1% al 3%. Minore sarà la quantità di lievito utilizzata e più lunghe e lente saranno le fermentazioni. 

Il poolish migliora la consistenza del prodotto, creando una mollica leggera, con una struttura di alveoli aperti. Rispetto alla biga, il poolish tende a produrre buchi più piccoli e regolari e prodotti più umidi internamente.

Il poolish può essere preparato molto velocemente, anche in 2 ore, se si utilizza il 3% di lievito. Ciò è sconsigliabile in quanto non si dà effettivamente tempo per la creazione dei composti che vanno a migliorare il prodotto e quindi si va ad aumentare il carico di lavoro per ottenere risultati facilmente ottenibili in altre maniere ( Es: Lievito di birra )

   
Si utilizza all’interno dell’impasto in percentuali che variano dal 10 al 30%. E’ importante tenere conto che il 50% del poolish è composto da acqua per cui la sua introduzione all’interno di un impasto comporterà un aumento dell’idratazione totale dell’impasto.

### **Conclusioni**

I prefermenti sono una categoria di agenti fermentanti. Alla base della loro attività ci sono lieviti e batteri, che attraverso i loro metabolismi sono in grado di caratterizzare positivamente i prodotti finali.  
I lieviti si riproducono per gemmazione saturando il substrato ( Acqua \+ farina ). Questo porta ad avere una concentrazione e un’attività maggiore.

Se utilizzati correttamente possono migliorare il prodotto senza necessitare di un continuo mantenimento.   
 

## Lievito Madre

Il lievito madre è un agente fermentante naturale ampiamente utilizzato nella panificazione.   
Al suo interno convivono microrganismi che instaurano tra loro relazioni simbiontiche, ossia delle associazioni positive tra due popolazioni microbiche dove ciascuna delle due acquisisce vantaggi.

***SIMBIOSI \[ Treccani \]***  
*simbiosi: **Associazione intima, spesso obbligata, fra organismi** \[...\]**A seconda del tipo di relazione che si instaura \[...\] tra i vari organismi (simbionti), si possono definire diverse modalità di s.: mutualismo**, quando l’associazione è vantaggiosa per ambedue i simbionti, per es., tra animali come paguro-attinia, flagellati-termiti.*   
*Oppure, aggiungo io, tra lieviti e batteri*

Il lievito madre migliora sotto tutti i punti di vista il prodotto finito, Shelf life, Digeribilità, profilo organolettico, valori nutrizionali. 

Vi sono due note a sfavore:

- Necessita di un mantenimento continuo  
- Necessita di essere utilizzato in percentuali maggiori (15%-30% sulla farina), rispetto al lievito di birra, e su fermentazioni prolungate. 

Messi su una scala potremmo definire i lieviti in questa maniera:

| Tipologia  | Qualità del prodotto finito | Versatilità di utilizzo | Gestione degli impasti |
| :---- | :---- | :---- | :---- |
| Lievito Madre | Alta | Media | Difficile |
| Prefermenti  | Media | Media | Media |
| Ldb | Bassa | Alta | Facile |

Per comprendere appieno la magia del lievito madre, è importante esplorare la sua chimica, i processi di lievitazione e le varie tipologie.

## Composizione del lievito madre:

Il Lievito madre è un impasto fermentato naturalmente che contiene un mix di farina e acqua in cui si sviluppano spontaneamente  microrganismi come lieviti selvaggi e batteri lattici. Per essere tenuto in vita, necessita di essere gestito ( SAFT ).

* Si definisce gestione del lievito madre tutto quell’insieme di prodotti e processi atti a tenerlo in vita.   
  \- Tipologia di farina utilizzata 					( S )  
  \- Svolgimento e regolazione dei rinfreschi 			( S )  
  \- Quantità di acqua utilizzata 					( A )  
  \- Tempo e temperatura di gestione 				( F & T )  
    
  Quello che vedremo nei capitoli successivi riguarda proprio la gestione del lievito madre

In base ai parametri sopraelencati, il lievito potrà avere una specifica microflora.Questo è il motivo per cui ogni lievito madre è, non solo differente da ogni altro, ma lo è anche da se stesso nel tempo. 

SPOILER: non esiste il lievito invecchiato 100 anni di nonna Marcella, in quanto dopo ogni rinfresco si va a creare un nuovo ecosistema di microrganismi che potrebbe differire da quello precedente. 

I microrganismi del lievito madre svolgono diverse funzioni importanti:

**Fermentazione alcolica**: I lieviti convertono gli zuccheri semplici presenti nell’impasto (come glucosio e fruttosio) in alcol e anidride carbonica.   
**Produzione di aromi**: durante la fermentazione, i lieviti ed i batteri producono una varietà di composti aromatici che contribuiscono al sapore del pane.

I batteri lattici hanno un ruolo altrettanto cruciale:

**Fermentazione lattica**: questi batteri fermentano gli zuccheri presenti nella farina producendo acido lattico e acido acetico. Questi acidi conferiscono al pane un sapore caratteristico leggermente acido.  
**Produzione di esopolisaccaridi**: alcuni batteri lattici producono sostanze che migliorano la struttura e la consistenza del pane.  
**Inibizione dei patogeni**: l'acido lattico e l'acido acetico abbassano il pH dell'impasto, creando un ambiente sfavorevole per i batteri patogeni e le muffe, contribuendo così alla sicurezza e alla conservazione del pane.

La simbiosi tra lieviti e batteri lattici è basata su un delicato equilibrio:  
entrambi utilizzano zuccheri presenti nella farina. I Lieviti possono fermentare zuccheri semplici, mentre alcuni batteri lattici sono in grado di fermentare zuccheri più complessi.

*Madre natura, ha posto il punto in cui i microrganismi patogeni (che fanno male) non possono crescere a pH minori di 4.1.* 

Diversi fattori influenzano l'equilibrio e l'efficacia della simbiosi tra lieviti e batteri lattici:

**Tipologia di farina**: la composizione nutrizionale della farina (contenuto di zuccheri, proteine, minerali) è un fattore chiave per la crescita dei microrganismi.

**Temperatura**: le temperature di fermentazione influenzano il metabolismo di tutti i microrganismi.

**Idratazione**: il contenuto di acqua nell'impasto influenza l'attività microbica.

**Tempi di fermentazione**: i tempi di fermentazione incidono sui metabolismi microbici e sulla produzione di composti aromatici. 

### 

## Le Tipologie di Fermentazione

#### ***Tipologie di Lieviti e Batteri***

Lieviti Saccharomyces Cerevisiae **( lievito di birra ) →** Anaerobi Facoltativi ovvero lavorano sia in presenza che in assenza di ossigeno. Sono gli attori principali della Fermentazione Alcolica.

Batteri Lattici **→** Anaerobi Aerotolleranti, ovvero batteri che lavorano principalmente in assenza di ossigeno, al contrario di ciò che avviene per gli anaerobi obbligati \- la presenza di ossigeno nel loro habitat non ne inibisce la crescita.  
Batteri Lattici → Anaerobi Obbligati,  ovvero microrganismi che lavorano esclusivamente in assenza di ossigeno.

**I batteri lattici a loro volta possono essere:**

* Omofermentanti →  producono solo Acido Lattico  
* EteroFermentanti Facoltativi → producono Acido Lattico \+ altri composti  
* EteroFermentanti Obbligati →  producono Acido Lattico \+ Acido Acetico \+ Etanolo \+ Co2 \+ altri composti

**Alle alte temperature (\>20°C)  hai una produzione maggiore di acido lattico. Sotto i 20°C, alcuni batteri lattici risentono notevolmente della bassa temperatura e riducono la produzione di acido lattico in maniera considerevole. Alle medesime temperature, determinati batteri lattici eterofermentanti producono altri tipi di acidi organici (es. acido acetico).** 

#### ***Temperatura e Idratazione:*** 

Compreso che sotto i 20°C i batteri che lavorano meglio sono gli EteroFermentanti obbligati e i lieviti abbiamo un punto di riferimento per comprendere le temperature di fermentazione.  
Sopra i 20°C ( Le famose “alte temperature” ) abbiamo uno sviluppo maggiore di acidità lattica, sotto, al contrario, uno maggiore di acidità acetica ( Basse temperature )

**Alta idratazione \- Alte temperature**  
L'alta idratazione dell'impasto tende a sbilanciare il lievito madre verso l'acidità lattica perché favorisce le condizioni ottimali per l'attività dei batteri lattici omofermentanti. Questi batteri, che sono una componente fondamentale del lievito madre, producono quasi esclusivamente acido lattico quando si trovano in un ambiente umido e a temperature elevate.

In particolare, la produzione di acido lattico è favorita da condizioni di alta idratazione  e temperatura. Quando l'impasto è più umido, i batteri lattici trovano un ambiente favorevole per la loro crescita e attività metabolica, che porta alla produzione predominante di acido lattico rispetto ad altri acidi come l'acido acetico.

Inoltre, l'acido lattico prodotto in queste condizioni tende a rendere l'impasto più estensibile, il che può essere desiderabile per alcune applicazioni di panificazione, come la pizza o i croissant. Allo stesso tempo un eccessivo squilibrio tra la produzione di acido lattico ed acido acetico può influenzare il sapore e la consistenza del prodotto finito, rendendolo meno gradevole al palato e influenzando negativamente la struttura del pane.

**Bassa idratazione \- Basse temperature**

La bassa idratazione del lievito madre tende a sbilanciare verso l'acidità acetica perché favorisce le condizioni ottimali per l'attività dei batteri eterofermentanti, che producono acido acetico. Quando il lievito è meno umido, i batteri eterofermentanti  portano alla produzione predominante di acido acetico rispetto ad altri acidi come l'acido lattico.  
La presenza di acidi organici all’interno degli impasti oltre a comportare un abbassamento generale del pH, contribuiscono ad un indebolimento della maglia glutinica e ad una maggiore attività proteolitica.  
In parole povere: l’acidità dell’impasto comporta un indebolimento della maglia glutinica, ovvero l’impasto tende a strapparsi. 

Questo squilibrio può inoltre influenzare il sapore e la consistenza del prodotto finito, rendendolo meno gradevole al palato e potenzialmente influenzando negativamente la struttura del pane.

Non esiste una soluzione migliore di un’altra, devi adattare il tuo lievito madre alle tue necessità.   
La cosa che rimane più importante nel lievito madre è: La continuità.  
Prendi il lievito madre come una macchina, una ferrari rossa e focosa:

Il rinfresco ( acqua \+ farina ) equivale a quanta e quale tipologia di benzina metti nel serbatoio.

A seconda del rinfresco, quindi di quanto riempi il serbatoio, la macchina si muoverà per un maggior o minor tempo. 

Mentre la velocità del movimento della macchina sarà scandita dalla temperatura.

Per performare, il lievito madre deve essere rinfrescato sempre con le stesse modalità e le stesse tempistiche. Questo perché, come detto prima, i lieviti e i batteri che si trovano nel Lievito Madre vengono scelti dalle caratteristiche ambientali. Per adattarsi a qualsiasi cambiamento, il L.M. necessita di un periodo di adattamento alle nuove condizioni, che può durare anche giorni.

Ma quali sono i vari cambiamenti che possiamo operare su un lievito madre?

## 

## Gestione

#### ***Tipologia di farina***

La farina è la fonte di nutrimento principale dei lieviti e batteri, modificando la tipologia di farina modifichiamo il comportamento del lievito. L’adeguata presenza di proteine, carboidrati e fibre all’interno della farina, è cruciale per il sostentamento della microflora del Lievito Madre e della sua capacità fermentativa.

#### ***Lunghezza dei rinfreschi***

Cos’è un rinfresco?  
Un rinfresco è l’operazione atta ad alimentare il tuo lievito. Esistono varie tipologie di rinfresco che si differenziano per il rapporto tra Lievito e Farina.   
Il più comune è 1:1 e si legge una parte di lievito una di farina, di conseguenza 1:2 sarà 1 parte di lievito 2 di farina.  
L’idratazione è sempre calcolata solo sulla farina.  
Questa operazione allunga o accorcia il ciclo di fermentazione del L.M.  
Rinfreschi più lunghi, ovvero con una parte di farina maggiore rispetto al lievito madre (es. rinfresco 1:2), aumentano le tempistiche e diminuiscono la reattività dei lieviti e dei batteri, al contrario, rinfreschi più brevi le accorciano aumentandone la reattività.

Il classico ciclo prevede di operare due rinfreschi 1:1 ad alte temperature per poi operarne uno più lungo ( 1:2 / 1:3 ) con una fase fermentativa ( mantenimento ) a basse temperature per molte ore. 

#### ***Riferimenti per il lievito madre***

È vero che ogni lievito madre è diverso e che quindi non esistono tempistiche standard di lievitazione. È vero anche che vi sono dei punti di riferimento che ti permettono di comprendere se il tuo lievito è in forma oppure no.

- **Un rinfresco 1:1 a 30°C ci mette dalle 3 alle 4 ore ad essere pronto**  
- **Un rinfresco 1:2 dalle 4 alle 5 ore.**

(A parità di temperatura del lievito e di temperatura di fermentazione). 

Come abbiamo visto nell’introduzione, temperatura e idratazione non solo modificano le tempistiche, modificano anche l’acidità del lievito madre.   
È importante notare che questi sono i due parametri essenziali dove puoi andare a influenzare in maniera “sana” l'acidità. Utilizzare farine deboli o peggio ancora allungare i tempi di fermentazione a dismisura per ottenere l’acidità compromette il risultato finale del prodotto.   

#### ***Temperatura Rinfresco***

Le temperature di gestione del Lievito Madre, modulano le tempistiche di utilizzo e la sua attività fermentativa. Infatti, temperature di mantenimento più basse contribuiranno sia alla selezione di una specifica microflora sia all’aumento di tempistiche tra un rinfresco e l’altro.   
Le temperature di uscita del Lievito Madre, dopo un rinfresco, determinano la sua velocità fermentativa. Nello specifico, più alte sono le temperature (25°C-30°C) di uscita del lievito, più veloce sarà la sua attività fermentativa. 

#### ***Idratazione Rinfresco***  

Nella stessa maniera l’idratazione modifica l’acidità, un'idratazione maggiore tende a sbilanciare il lievito verso l’acidità lattica mentre un’idratazione minore verso quella acetica.

Di norma è consigliato non avere un lievito troppo sbilanciato in quanto l’acidità sia acetica che lattica rovina la maglia glutinica e quindi diventa più complicato gestire gli impasti.  
Le idratazioni del lievito madre tipiche sono:  
**45%** 	→ 	per Lievito Madre **solido**  
**100%** 	→ 	per Lievito Madre **liquido**

#### ***Come capire quando il lievito madre non è sano?***

Tramite ispezione **visiva**, è necessario cercare diversi indicatori chiave:

1\. *Presenza di Muffa*: La muffa su un lievito madre è un chiaro segnale negativo. Può presentarsi sotto forma di striature marroni o arancioni, macchie grigie o qualsiasi traccia pelosa o vellutata in vari colori. Se si notano segni di muffa, il lievito madre dovrebbe essere gettato, poiché le sue spore possono entrare al suo interno, pur non essendo visibili esternamente.

2\. *Cambiamenti di Colore*: Un lievito madre sano ha tipicamente un colore bianco sporco. Qualsiasi decolorazione, specialmente macchie nere o uno strato di liquido nero (che potrebbe non essere muffa ma un sottoprodotto della fermentazione chiamato hooch[^4]), può indicare che il lievito madre è sottoalimentato o è stato trascurato. Pur non essendo dannoso, l'hooch è un marcatore che sottolinea la necessità del lievito di essere alimentato adeguatamente.

3\. *Odore Sgradevole*: sebbene i Lieviti Madre possano avere un’estesa gamma di odori, qualsiasi percezione olfattiva forte e sgradevole può indicare che il Lievito Madre non sia sano. Questi odori possono essere un segno di sovrafermentazione o di scarsa alimentazione.

## Prefermenti Madre

### **Prefazione: Prefermenti Madre**

Quando si parla di prefermenti, è importante sapere che, così come è possibile crearli utilizzando il lievito di birra, è altrettanto possibile farlo partendo dal lievito madre.

Prima di entrare nel dettaglio su come adattare il lievito madre alle tue esigenze attraverso la creazione di prefermenti, è utile fare un passo indietro per comprendere meglio cosa sia il lievito madre.

**Definizione di Lievito Madre**  
Il Lievito Madre è un complesso ecosistema di microrganismi che convivono in simbiosi all'interno di una miscela di farina e acqua. È proprio questa combinazione di microrganismi a definire ciò che chiamiamo "Lievito Madre". Quindi, qualsiasi prefermento che utilizza il Lievito Madre come agente fermentante iniziale può essere considerato a tutti gli effetti come Lievito Madre.

Per evitare confusione, d'ora in poi chiameremo "Prefermenti Madre" tutti quei prefermenti che utilizzano il Lievito Madre come base di partenza e che variano nei parametri di gestione.

### **La Problematicità della Gestione dei Prefermenti Madre**

Capire come i parametri di gestione influenzano il Lievito Madre è fondamentale per ottenere prodotti di qualità.

Sorge però una problematica: il Lievito Madre generalmente raggiunge la sua massima attività tra il secondo e il terzo rinfresco, il che significa che per iniziare la produzione potrebbe essere necessario attendere almeno sei ore di lavoro.

Tuttavia, un Prefermento Madre non deve necessariamente seguire questi cicli di rinfresco. Può essere adattato in base alle esigenze specifiche, rendendo la gestione più flessibile.

### **Gestione dei Prefermenti Madre**

Una porzione di Lievito Madre, rinfrescata con modalità differenti, prende il nome di Prefermento Madre ed è quella che verrà utilizzata per la produzione del prodotto finale.

La gestione di un Prefermento Madre può essere determinata modificando uno o più parametri in funzione dell'obiettivo da raggiungere. I parametri principali da considerare sono:

* **Tempo**  
* **Temperatura**  
* **Idratazione**

Le modifiche a questi parametri possono avere effetti diversi:

| Obiettivo | Azione | Effetto |
| :---- | :---- | :---- |
|  |  |  |
| Aumentare i tempi di fermntazione | Abbassare la temperatura  | Estende i tempi di lievitazione rallentando i processi biologici del lievito |
| Ridurre l’idratazione | Aumentare la temperatura | Favorisce una lievitazione più rapida con una minore quantità d'acqua nell'impasto |
| Aumentare la temperatura    | Ridurre i tempi o diminuire l’idratazione | Mantiene una temperatura più alta riducendo il tempo di lievitazione o diminuendo l’idratazione |

### 

### 

### 

### **Considerazioni nella Creazione di un Prefermento Madre**

Quando si crea un Prefermento Madre partendo da un Lievito Madre, il processo decisionale deve tenere conto di:

1. La tipologia di prodotto desiderato.  
   A seconda del prodotto che desideri ottenere dovrai optare per un prefermento differente. Ragionare su tutto il processo di produzione e il risultato finale è essenziale. Potresti per esempio optare per un prefermento ad alta idratazione e che sviluppa acidità lattica per favorire le caratteristiche peculiari di queste condizioni ( estensibilità, poca acidità acetica… )   
   Potresti notare che la completa assenza di acidità acetica non si addica al prodotto che stai creando e decidere di volere della presenza di questa acidità. Quindi decidere di optare per temperature di fermentazione ( sia uscita del rinfresco che mantenimento ) Più basse ( ricorda che i 20°C sono la temperatura soglia ) andando così ad aumentare la produzione di acido acetico pur sempre mantenendo le caratteristiche di estensibilità date dall’alta idratazione  
2. Il tipo di lievito a disposizione (liquido o solido).  
   Come detto in precedenza i Lieviti Madre hanno delle peculiarità. Che possono essere sfruttate oppure no. L’importante è non sbilanciare troppo le acidità perchè si rischia di compromettere la riuscita del prodotto  
3. Gli orari dei rinfreschi.  
   Gli orari dei rinfreschi sono importantissimi. Il ciclo di mantenimento della madre  determina a che ora puoi creare effettivamente il tuo Prefermento madre.  
   Determina quindi:  
*  la percentuale di inoculo ( La percentuale di madre che ci vado a mettere dentro inizialmente),   
* le temperature di fermentazione che non per forza devono essere gli antipodi ( 4 \-30 ), utilizza tutto il range.  
* la temperatura di uscita del Prefermento Madre  
    
4. L'orario di inizio dell'impasto.

Anch'esso determina:

* la percentuale di inoculo   
* le temperature di fermentazione   
* la temperatura di uscita del Prefermento Madre  
  Qua si torna al discorso fatto inizialmente sul Tempo. In questo caso il Tempo ( inteso come orario di lavoro ) Determina i parametri del mio Prefermento Madre.

	

# **Principi Fondamentali**

Quando si rinfresca il Lievito Madre per produrre un Prefermento Madre, è fondamentale mantenere, o almeno non modificare radicalmente, l’idratazione. Ad esempio, ha poco senso mantenere un Lievito Madre solido per produrre un Prefermento liquido e viceversa.

Esistono principalmente due approcci per creare i Prefermenti Madre:

1\. Mantenere costante l’idratazione del lievito e modificare solo il rinfresco e/o la temperatura.  
2\. Modificare tutti i parametri.

L’obiettivo è identico a quello dei prefermenti: avere la flora al massimo della sua energia nel momento in cui si deve entrare in produzione.

Mantenere costante l’idratazione del lievito madre garantisce un substrato più reattivo. In genere, si mantiene l’idratazione costante nel LICOLI, si allunga il rinfresco e si abbassa la temperatura per favorire la produzione di acidità acetica in un lievito che tende a produrre acidità lattica, creando così un equilibrio. Inoltre si allungano le tempistiche di fermentazione,

Nota che, quando la temperatura interna del lievito raggiunge i 4°C, l’attività batterica e funginea si inibisce.   
Ad esempio: un lievito a temperatura di uscita ottimale (28-30°C) con un rinfresco 1:2 e con  temperatura di mantenimento a  4°C, può fermentare anche 24 ore, nel tempo, la sua reattività tenderà a ridursi.

*Modificando il rapporto **lievito : farina** dei rinfreschi e la temperatura, è possibile trovare la combinazione ideale per avere il Prefermento pronto all'uso quando necessario.*

Modifica di Tutti i Parametri: Un Esempio Pratico

Esiste una tipologia di lievito, derivata da un lievito madre solido, chiamata "lievito al sale", inventata in Francia. Il rinfresco ha le seguenti caratteristiche:

\- Rinfresco: 1:5  
\- Farina: 1000g  
\- Acqua: 60%  
\- Sale: 1%  
\- Temperatura di uscita: ± 28°C  
\- Temperatura di fermentazione: 13°C per 14-16 ore

Analisi del Rinfresco

\- Un rinfresco lungo (1:5) allunga i tempi di fermentazione.  
\- Un aumento dell’idratazione accelera la fermentazione e favorisce la produzione di acido lattico.  
\- Una riduzione della temperatura di fermentazione rallenta l’attività fermentativa e favorisce l’acidità acetica.

Questo bilanciamento permette di avere il lievito pronto alla quattordicesima ora.

Nota Bene: Il bilanciamento del lievito, così come l’arte della panificazione in generale, si basa su dati scientifici, ma rimane un processo fortemente empirico. È un'arte. Questo rinfresco funziona con un lievito madre solido rinfrescato tre volte al giorno, sempre alla stessa ora e con temperature stabili.

Un lievito madre mantenuto diversamente produrrà risultati differenti. È quindi cruciale comprendere i concetti che ci sono alla base e applicarli alla propria situazione specifica.

# **Concetti Chiave:**

## 1\. Fermentazione: Il Ruolo Chiave dei Lieviti

I Saccharomyces, organismi unicellulari appartenenti al genere dei lieviti. Durante la fermentazione, i lieviti consumano gli zuccheri semplici presenti nell'impasto e producono anidride carbonica (CO₂) e alcol etilico come sottoprodotti.

Una rappresentazione della  fermentazione alcolica può essere la seguente

***Lievito di birra (saccaromyces cerevisiae) → zuccheri \= alcol etilico ( Acido Acetico ) \+ anidride carbonica*** 

L'anidride carbonica è responsabile dell'aumento del volume dell'impasto, creando le classiche bolle che si osservano nella struttura interna del pane. Questa espansione contribuisce a rendere il pane leggero e soffice.

## 2\. L'Acido Lattico e la Fermentazione Batterica: il Contributo dei Batteri

In alcuni processi di panificazione, soprattutto quelli che coinvolgono lieviti naturali o fermenti acidi, i batteri lattici svolgono un ruolo significativo. Durante la fermentazione batterica, i batteri lattici convertono i carboidrati in acido lattico ed altri composti secondari, contribuendo a migliorare il sapore e la conservazione del pane.  
L'acidità conferita dall'acido lattico, che comporta un abbassamento del pH dell’impasto,  può anche influenzare la struttura del glutine.  
L'equazione chimica è la seguente:

Batteri Lattici → carboidrati ( Amidi  ) \= acido lattico 

Il lievito madre è un agente lievitante che migliora il prodotto finito sotto tutti i punti di vista e necessita di continua attenzione.  
Modificando il rinfresco e le temperature di fermentazione si riesce ad arrivare al momento di massima del lievito esattamente quando se ne necessita.

| Tipologia | Idratazione | Prevalenza di Acidità | Caratteristiche  |
| :---- | :---- | :---- | :---- |
| Solida | 45% | Acidità Acetica | Elasticità Odore acido Sapore acido |
| Liquida | 100% | Acidità Lattica | Estensibilità Sentori lattiginosi Maggiore semplicità di “Stoccaggio” |

# **Grassi e Zuccheri 101**

## Zuccheri

Gli zuccheri fungono da principale fonte di cibo per i Lieviti e i Batteri e si dividono in due categorie: Fermentescibili e non fermentescibili. 

Gli zuccheri fermentescibili sono zuccheri semplici, nel processo di fermentazione sono i primi ad essere elaborati da lieviti e batteri.

Gli zuccheri complessi ( composti da zuccheri semplici ), Non vengono utilizzati nel processo di fermentazione, nel breve periodo, bensì vengono scomposti in maniera costante durante tutto il processo.

Durante il processo di cottura, gli zuccheri semplici non processati, subiscono un processo di caramellizzazione, che caratterizza l'aroma dei prodotti da forno e dona colore alla crosta. 

### **Funzione degli zuccheri nell’impasto**

Gli zuccheri attraggono e trattengono l'umidità, contribuendo a mantenere i prodotti da forno umidi e teneri.. Di contro  interferiscono con lo sviluppo del glutine, aumentando la pressione osmotica. Un'introduzione troppo repentina di alte percentuali di zuccheri compromette l’impasto in maniera irreversibile .

## 

## Grassi

I grassi svolgono una moltitudine di funzioni, influenzando la consistenza, il sapore, la durata di conservazione e altro ancora. 

I grassi, noti anche come lipidi, sono fondamentali per la formulazione dell'impasto grazie alle loro proprietà uniche. Sono molecole idrofobiche (ovvero non si legano all’acqua) il che influisce sulla struttura e sulla consistenza dell'impasto in diversi modi:

- Rivestono le particelle di farina, fornendo lubrificazione durante la miscelazione e la lavorazione. Questa lubrificazione risulta in una mollica più morbida e tenera. I grassi contribuiscono anche alla plasticità dell'impasto, facilitando la sua formatura e manipolazione.

Un contenuto di grassi più elevato porta a una consistenza finale più morbida e scioglievole. Una nota importante va al fatto che grassi sono agenti emulsionanti.Ciò si traduce nella loro capacità di aiutare a miscelare due sostanze che in genere si separano quando vengono combinate.   
Il contenuto di grassi nell'impasto influenza significativamente le sue caratteristiche:

#### **Tabella dei tipi di zuccheri**

| Tipo di zucchero | Fermentescibile | Effetto sull'impasto |
| ----- | ----- | ----- |
| Glucosio | Sì | Alimenta rapidamente i lieviti |
| Fruttosio | Sì | Favorisce una fermentazione equilibrata |
| Saccarosio | Parzialmente | Apporta dolcezza e favorisce la crosta |
| Lattosio | No | Migliora la doratura della crosta |
| Maltosio | Sì | Supporta fermentazioni lente |

#### **Tabella dei tipi di grassi**

| Tipo di grasso | Effetto sull'impasto | Esempi di utilizzo |
| :---- | :---- | :---- |
| Burro | Dona morbidezza e sapore ricco | Croissant, brioche |
| Olio di oliva | Aumenta l'elasticità e dona un aroma caratteristico | Focaccia, ciabatta |
| Strutto | Migliora la friabilità e conserva l'umidità | Pane rustico, grissini |
| Margarina | Alternativa al burro, favorisce una struttura stabile | Prodotti industriali |

Esempio pratico: Come scegliere zuccheri e grassi

1. Zuccheri:  
   * Per una fermentazione veloce e attiva, utilizza glucosio o maltosio.  
   * Per una crosta dorata, aggiungi una piccola quantità di lattosio.  
2. Grassi:  
   * Per un prodotto morbido e ricco, preferisci il burro.  
   * Per una consistenza elastica, opta per l’olio di oliva.

Queste scelte influiscono direttamente sulla texture e sul sapore del prodotto finale, offrendo infinite possibilità creative per i panificatori.  
---

# 

# **Malto**

## Introduzione al malto d'orzo

Il malto d'orzo è un miglioratore fondamentale nella panificazione, fornisce zuccheri semplici e una vasta gamma di composti (enzimi, sali minerali, ecc.) che influenzano la fermentazione e la qualità del prodotto finito. 

Il malto d'orzo è un prodotto ottenuto attraverso il processo di germinazione e successiva essiccazione delle cariossidi. Questo processo attiva gli enzimi naturali presenti nel cereale responsabili della scomposizione degli zuccheri.   
È disponibile sul mercato in diverse forme, tra cui malto in grani, farina di malto e sciroppo di malto.

Il malto d'orzo è composto da zuccheri, proteine, vitamine, minerali e composti fenolici. È proprio questa composizione variegata che conferisce al malto le sue caratteristiche uniche permettendogli di influire sulla fermentazione e sul prodotto finito.

Catalizzando il processo di fermentazione, la produzione dei composti chimici, che influenzano le caratteristiche sensoriali del pane, tra cui aroma, sapore, colore e consistenza, viene velocizzata a sua volta.

\- Aroma e sapore: Gli enzimi presenti nel malto d'orzo producono una serie di composti aromatici durante la fermentazione, che contribuiscono all'aroma e al sapore del pane. Questi composti includono alcoli, esteri e composti solforati.

\- Colore: Il malto d'orzo contiene composti fenolici che influenzano il colore del pane. Durante la cottura, questi composti reagiscono con gli zuccheri per produrre pigmenti che conferiscono al pane il suo caratteristico colore dorato.

\- Consistenza: Gli enzimi proteolitici presenti nel malto d'orzo influenzano la struttura del pane, rendendolo più morbido e soffice.

### **Tipologie di malto d'orzo**

Esistono diverse tipologie di malto d'orzo, ognuna con caratteristiche uniche.

Può essere classificato in base alla sua forma:

#### ***Malto in polvere:***

Il malto in polvere è essenzialmente malto d'orzo che è stato essiccato e macinato in polvere fine. 

**Effetti sulla fermentazione:**

1\. **Rapidità di dissoluzione:** Il malto in polvere si dissolve rapidamente nell'acqua, rilasciando gli zuccheri e gli enzimi necessari per la fermentazione.

2\. **Maggiore concentrazione di enzimi:** Poiché il malto è essiccato, può contenere una concentrazione leggermente più elevata di enzimi rispetto al malto liquido.

3\. **Velocità di reazione:** Il malto in polvere è maggiormente reattivo rispetto  
a quello liquido.  
Questo porta ad un consumo maggiore e più repentino degli zuccheri da parte dei lieviti risultando in uno “sprint” iniziale della fermentazione seguito da un rallentamento. 

#### ***Malto Liquido***

Il malto liquido è essenzialmente malto d'orzo che è stato essiccato e poi sciolto in acqua per formare un liquido. La diluizione in acqua ( più o meno il 20% ) determina una concentrazione minore di enzimi ecc.

**Effetti sulla fermentazione:**

1\. **Facilità di miscelazione:** Il malto liquido è già sciolto in acqua, quindi è molto più facile da miscelare nell'impasto.

2\. **Concentrazione di enzimi:** Il malto liquido può contenere una concentrazione leggermente inferiore di enzimi rispetto al malto in polvere a causa della dissoluzione che avviene durante il processo produttivo.

#### ***Classificazione in base alla tostatura***

Il malto d'orzo può essere classificato anche in base al grado di tostatura:

Il malto d'orzo viene classificato in base al suo grado di tostatura e alla conseguente intensità del colore. Esistono diverse scale di colore utilizzate per descrivere il malto d'orzo, ma la più comune è la scala Lovibond o la scala EBC (European Brewery Convention). Entrambe le scale forniscono una misurazione del colore del malto in gradi Lovibond o in unità EBC. Ecco una conversione approssimativa tra le due scale:

1 ° Lovibond ≈ 2.65 unità EBC  
1 unità EBC ≈ 0.375 ° Lovibond

Di seguito è riportata una scala generale del colore del malto d'orzo in base alla scala Lovibond:

Malto Chiaro: 1-5 ° Lovibond (2.65-13.25 unità EBC)  
Malto Dorato: 6-10 ° Lovibond (15.9-26.5 unità EBC)  
Malto Ambra: 11-19 ° Lovibond (29.2-50.35 unità EBC)  
Malto Scuro: 20-40+ ° Lovibond (53-105+ unità EBC)

Queste sono solo delle linee guida generali e i produttori di malto possono avere scale di colore che differiscono. Tuttavia, questa scala fornisce una buona indicazione del colore del malto d'orzo e di come influenzi il colore del pane.

## Utilizzo negli impasti

Il malto d'orzo può essere utilizzato in diversi modi nella panificazione, a seconda delle caratteristiche desiderate del prodotto finito.

**Come sostituto dello zucchero e miglioratore della fermentazione**

Il malto può essere utilizzato come sostituto di zuccheri semplici all’interno degli impasti, grazie alla presenza di maltosio, fonte di nutrimento dei lieviti.

**Come agente colorante**

Il malto d'orzo può essere utilizzato come agente colorante per conferire al pane un colore differente che spazia dal dorato al marrone scuro.

**Come miglioratore del sapore e dell'aroma**

Il malto d'orzo contribuisce in modo significativo al sapore e all'aroma del pane. I composti chimici prodotti durante la fermentazione conferiscono un aroma e un sapore caratteristico.

# **The big Picture**

Dove metterai insieme tutte le nozioni apprese per poter avere una visione chiara di quello che succede all’interno di un impasto, creare la tua ricetta da 0, modificare consapevolmente quelle già esistenti e risolvere gli errori in maniera efficace.

## Farina

Le componenti più importanti di una farina sono le proteine e i carboidrati.  
Le proteine sono la struttura portante dei prodotti lievitati e sono le responsabili della maglia glutinica  
Sono Composte Così:  
***Amminoacidi → Proteine***

I Carboidrati sono composti da zuccheri semplici, che una volta scomposti diventano cibo per i lieviti e i batteri.  
Sono composti in questa maniera:  
***Zuccheri semplici → Amidi → Carboidrati***

All’interno del **Gruppo Proteine** trovi gli enzimi.   

Gli enzimi sono proteine la cui funzione è quella di catalizzare reazioni chimiche e scomporre molecole complesse in molecole più semplici.  
*Eccone alcuni: amilasi, proteasi, lipasi e xilanasi*

La scelta appropriata della farina, unita ad una corretta fermentazione, costituisce l’ottanta percento del risultato finale. Questi due elementi sono responsabili dello sviluppo dell’alveolatura, dei sapori e degli aromi.   
Tutto il resto compone il restante 20%.

# **Reverse engineering:** \- **come si crea un Prodotto?**

### **Creazione di Nuovi prodotti \- Reverse engineering** 

Quando si vuole implementare un nuovo prodotto in produzione molto probabilmente esisterà un competitor che già lo ha sviluppato in maniera molto simile per questo molte volte conviene utilizzare un processo standard per la realizzazione.

#### ***1\. Analisi del Prodotto***

Il primo passo è analizzare attentamente il prodotto. Questo include l'esame dell'aspetto, della consistenza, del sapore e dell'elenco degli ingredienti.  
Normalmente si confrontano prodotti da competitor nell’area per comprendere al meglio quali sono i loro punti di forza e quali no.  
***Prendiamo come esempio un Bun da hamburger brioche (** dove 0 è nullo 10 è massimo **)***

Si valutano su i 5 sensi

| Visivo | Opacità 		0 Grandezza		4	 Scala marrone	5 Integralità		10 |
| :---- | :---- |
| Tattile | Sofficità		8 friabilità		0 liscio			7 Cingommoso		8 |
| Olfattivo | Burro			7 Uova			2 Zucchero		3 latte			4 |
| Gustativo | amaro			0 acido			5 dolce			9 salato			3  |
| Uditivo |  |

Cingommoso, che in termine tecnico si può tradurre in: Masticabilità o scioglievolezza è un elemento che può essere sia positivo che negativo. Andare ad individuare questi aspetti ambivalenti è importantissimo poichè a seconda dell’obiettivo potremmo, in questo caso, preferire una scioglievolezza minore per accentuare la “presenza” di specifici ingredienti in pani speciali. Se volessi produrre un pane più magro, potresti invece voler accentuare la scioglievolezza.

Una volta arrivati in fondo è necessario fare una media tra i voti delle varie persone presenti al “Tasting” per ogni voce della tabella.

Alla fine avrai una singola tabella, che descrive in maniera completa il prodotto preso in considerazione.

#### ***2\. Identificazione degli Ingredienti***

Identificare gli ingredienti utilizzati nel prodotto originale è cruciale. Questo include non solo gli ingredienti principali, ma anche eventuali additivi o aromi presenti.

È essenziale, in questa fase, avere quanti più pareri possibili ( a meno chè non si abbia la ricetta ); ogni persona ha un palato unico e riconosce caratteristiche differenti quando assaggia. L’unione di tutti feedback porta ad avere una visione complessiva degli ingredienti presenti nel prodotto. 

Esempio Ricetta:

Ingredienti  
Farina  
Burro   
Zucchero… ecc.

#### ***3\. Analisi delle Proporzioni***

Determinare le proporzioni di ciascun ingrediente utilizzato nel prodotto originale è essenziale per replicare accuratamente la consistenza e il sapore.  
Per determinare la percentuale degli zuccheri e dei grassi ti basterà basarti sui dati raccolti precedentemente e le tabelle sottostanti.

Gli inerti ( materiali solidi che non apportano modifiche all’impasto, ES: Uvetta, noci, spezie ) variano molto a seconda del gusto personale ( pure la presenza degli inerti deve emergere dall’analisi sensoriale ).

#### ***4\. Analisi del Processo***

Comprendere i processi di fermentazione, di lavorazione e di cottura utilizzati nella creazione del prodotto è vitale. Ciò include le condizioni di temperatura, tempo e umidità durante la fermentazione e la cottura.  
La maestria di questi processi è essenziale poiché la gestione dell’impasto sarà applicata al tuo processo lavorativo. Conoscere gli agenti fermentanti, come reagiscono e quali caratteristiche apportano, Conoscere le farine, Comprendere le temperature e le tempistiche sono solo alcuni dei passaggi fondamentali per poter creare un prodotto vincente. 

Dal punto 1 al 3 crei una visione molto chiara di quello che sarà il prodotto e gli ingredienti.  
***NB: se il prodotto contiene varie lavorazioni ( es: Creme, Glasse ) il processo si applica per tutte le lavorazioni***  

Avendo una chiara comprensione delle tue esigenze decidi il processo di lavorazione. Come già discusso in precedenza, scioglievolezza, alveolatura, acidità, tempistiche di lievitazione sono tutte cose che possono essere decise in base all’agente fermentante o viceversa.

#### ***5\. Test e Sperimentazione***

Sulla base delle informazioni raccolte dall'analisi, si inizia la fase di sperimentazione, comunemente chiamate Prove.  
Se seguito alla lettera, questo processo ti porterà ad avere un prodotto molto vicino al risultato desiderato, con il minimo spreco e il minimo sforzo. Soprattutto quando si parla di prodotti lievitati dove le tempistiche sono molto dilungate, la fase testing può prolungarsi di molto. È fondamentale avere un processo standard e chiaro quando si creano nuovi prodotti o si migliorano quelli già esistenti.   
 

[^1]:  Si definisce scoppiato un impasto che ha raggiunto un grado di fermentazione eccessivo (sovrafermentazione). Il quale porta alla rottura della maglia e un’eccessiva acidificazione con conseguente perdita del prodotto.

[^2]:  Sovrafermentazione: Il processo fermentativo è andato oltre il suo optimum risultando in una produzione eccessiva di acidi e Co2 

[^3]:  SAFT in tedesco vuol dire succo

[^4]:  E’ una miscela di acqua e alcol sottoprodotto della fermentazione, è un indicatore che il Lievito Madre ha esaurito il suo ciclo e necessita di essere alimentato.